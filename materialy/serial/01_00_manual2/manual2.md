Title:   	Rozdajte micro:bity žiakom domov

# Rozdajte micro:bity žiakom domov
## Dištančne s micro:bitmi diel 2


Kým sme sa v predchádzajúcom dieli pozreli na to, ako pracovať so žiakmi a žiačkami pomocou MakeCode simulátora, dnes si popíšeme, ako s nimi pracovať, ak majú doma k dispozícii fyzické micro:bit sady.

Ešte predtým, ako sa do témy ponoríme, zodpovedzme si otázku, prečo nestačí pracovať so žiakmi iba v simulátore, ale "komplikovať si život" distribúciou micro:bitov žiakom domov. Simulátor nielenže neumožňuje náročnejšie zapojenia, napríklad zapojenie LEDiek či uzatváranie obvodov pomocou alobalu, ale taktiež sa pri ňom vytráca radosť z toho, že sa žiakom podarilo naprogramovať niečo fyzické, čo môžu chytiť do rúk a funguje im to. Práca s fyzickým micro:bitom vie byť tak oveľa viac motivujúca. Samozrejme, všetko závisí od miery, ako chcete micro:bity využívať – ak ich plánujete použiť na dvoch-troch online hodinách, pravdepodobne to nestojí za to, aby ste žiakom sady rozdávali domov. Ak ale plánujete micro:bity využívať niekoľko týždňov/mesiacov, v tom prípade sa to už oplatí.

Najväčšia výzva pri takejto forme výučby s micro:bitmi je ich samotná distribúcia. Počas uplynulých mesiacov sme komunikovali s učiteľmi, ktorí micro:bit sady balili do igelitových vreciek, obedárov či škatúľ od zákuskov. Tie následne potrebovali žiakom distribuovať – buď osobne (sadli do auta a na pár hodín sa stali kuriérmi), alebo poslali micro:bity poštou, či nechali na vrátnici školy a rodičia/žiaci sa po ne zastavili.

Ďalšou častou výzvou bolo presvedčiť vedenie školy, že rozdať micro:bity žiakom domov má zmysel, aj keď hrozí, že ich niektorí žiaci doma stratia a do školy už nevrátia. My v rámci projektu ENTER sme takéto rozhodnutia vždy podporovali – oveľa radšej budeme počuť, že sa s micro:bitmi pol roka pracovalo dištančne a jeden-dva kusy sa do škôl nevrátili, ako počuť, že micro:bity celý čas stáli odložené v škole. Taktiež sme školy ubezpečili, že v prípade takýchto "strát" nebudú mať problémy s vyúčtovaním projektu.

Podobne ako v predchádzajúcej časti seriálu, aj dnes sa pozrieme na dva prístupy, podľa toho, či plánujete robiť so žiakmi počas online hodín alebo im budete chcieť zadať samostatnú prácu mimo vyučovania.

// LEFT

### Priamo počas online hodín

Prvý prístup je pracovať so žiakmi priamo počas online hodín, ktoré majú v rozvrhu. Postup je v zásade takmer totožný ako v predchádzajúcom dieli – na začiatku hodiny sa žiaci pripoja napr. cez Zoom a postupne im zadávate menšie alebo väčšie úlohy. Vždy je vhodné im na začiatku pomocou zdieľanej obrazovky ukázať, ako sa v MakeCode orientovať, aké príkazy a kategórie na danej hodine budete používať a ako nahrávať programy do micro:bita.

Žiaci pracujú buď v klasickom Microsoft MakeCode prostredí, alebo v špeciálnom [Microbit Classroom](http://classroom.microbit.org/) prostredí, ktoré "zaobalí" Microsoft MakeCode, a ponúka tak učiteľovi niekoľko užitočných funkcií – viac nájdete v predchádzajúcom dieli "MakeCode simulátor".

Samozrejme, tým, že žiaci majú doma k dispozícii micro:bity, výsledný program si vždy stiahnu do svojho micro:bita. Funkčnosť nahratých programov môžu potom žiaci odprezentovať pomocou kamery.

V prípade stredných škôl odporúčame aj [online Python editor](https://python.microbit.org), s ktorým je taktiež možné pracovať aj cez [Microbit Classroom](http://classroom.microbit.org/).

// RIGHT

### Samostatná práca

Aj druhý prístup – samostatná práca – je pri práci s fyzickými micro:bitmi veľmi podobný, ako keby žiaci pracovali iba so simulátorom, preto opäť odporúčame prejsť si predchádzajúci diel. Vhodný je najmä vtedy, ak žiaci nemajú v rozvrhu zaradený dostatočný počet hodín informatiky. Aj tu odporúčame aspoň prvú "zoznamovaciu" hodinu urobiť spoločne so žiakmi (ako už bolo popísané) a až potom im zadávať úlohy na samostatnú prácu.

Aby bolo možné "odkontrolovať" jednotlivé práce žiakov (nielen program, ale aj jeho funkčnosť na micro:bite a prípadne správne zapojenie komponentov), je vhodné, aby žiaci odovzdávali natočené video, ktoré ukazuje funkčnosť programu, ktorý vytvorili na fyzickom micro:bite.

// END

// NEWPAGE

### Konkrétne aktivity

Najväčšou výhodou distribúcie micro:bitov žiakom domov sú aktivity, ktoré by sa iba v simulátore nedali realizovať. Odporúčame preto žiakom nerozdať domov iba micro:bity, ale aj krokosvorkové kábliky, reproduktory, LED pásiky či LED diódy:

* [Výpis textu na displeji.](https://enter.study/navod/programovanie-displeja-digitalna-menovka/)
* [Animácie pri stlačení tlačidiel.](https://enter.study/navod/tlacidla-na-microbite/)
* Programy, ktoré pracujú s [nakláňaním či potrasením micro:bitu.](https://enter.study/navod/senzor-pohybu-akcelerometer/)
* [Počítadlo ľudí.](https://enter.study/navod/objavujeme-premenne-pocitadlo-ludi/)
* [Prehrávanie hudby.](https://enter.study/navod/programovanie-hudby-zahraj-kohutika-jarabeho/)
* [Krokomer.](https://enter.study/navod/krokomer-kolko-krokov-denne-spravis/)

Inšpiráciu môžete čerpať z webových stránok [enter.study](http://enter.study/databaza-vedomosti/), [Učíme s Hardvérom](https://www.ucimeshardverom.sk/materialy/microbit_makecode) či [Akadémia Programovania](https://akademiaprogramovania.sk/ako-kodit-doma/). Na všetky spomenuté aktivity v súčasnosti organizujeme [školenia pre učiteľov](http://ucimeshardverom.sk/skolenia/). 

---


Ak vám po prečítaní tohto článku napadli nejaké otázky, prípadne ďalšie nápady k online vyučovaniu, neváhajte nám ich napísať na microbit@python.sk – budeme vďační za každú jednu otázku či podnet. V ďalšom dieli sa pozrieme na to, ako využiť špeciálny mód v prostredí MakeCode na prácu s dvoma programami naraz, čo pomôže najmä pri tvorbe programov s bezdrôtovou komunikáciou.
